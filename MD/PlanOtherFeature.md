ฝั่งจีนเค้ามี Tuanjie Engine หรือ Unity เวอร์ชันแต่งซิ่ง ที่ต่อยอดมาจาก Unity 2022 LTS เพื่ออุดช่องว่างและตอบโจทย์ผู้พัฒนาในจีนโดยตรง มีแรงหนุนจากทั้งเอกชนและรัฐวิสาหกิจของจีน อย่าง miHoYo, Alibaba, China Mobile และ ByteDance เจ้าของ TikTok โดยที่ฝั่ง Unity Global เองก็ยังถือหุ้นอยู่ด้วย
‍ ‍
จีนโมดิฟายไว้ใช้กันเอง เพื่อให้เข้ากับ ecosystem อื่น ๆ ของจีนได้ทั้งชุด ทั้งแพลตฟอร์ม เกม บริการ cloud และระบบ AI ภายในประเทศ รวมถึงทำให้ถูกกฎหมายและข้อบังคับของจีนตั้งแต่ต้น ผู้พัฒนาไม่ต้องมานั่งแก้เรื่องกฎหมายและข้อบังคับภายหลัง เหมือนตอนใช้ engine จากต่างประเทศ
‍ ‍
แล้วยังมี Asset Store ของจีนเอง ไม่ได้ใช้ร่วมกับ Unity ทั่วโลกทั้งหมด asset และ plugin หลายตัวทำมาเพื่อเกมจีนโดยเฉพาะ ทั้ง mobile, online และ live service แถมยังผูกกับ ecosystem ภายในประเทศอย่าง WeChat, HarmonyOS ด้วย
‍ ‍
ฟีเจอร์เด่น ๆ โหด ๆ ที่ไล่ส่องคร่าว ๆ
 ‍
• Virtual Geometry เห็นเรียกกันว่า VG ทรง ๆ แบบ Nanite อัด mesh ตู้ม ๆ ของ UE
• TuanjieGI real-time dynamic global illumination ไม่ต้อง bake
• Infinity Particle System ยกเครื่อง Particle System ใหม่ ใช้ ECS architecture สามารถ convert จากระบบเดิมได้ จุดเด่นคือ multi-particle system merging ลด Draw Call ได้หนักมาก
• AnimGraph, IK retarget
• Mobile Ray Tracing
• ECS-based vegetation instance management with GPU-driven rendering ป๊าดดด
• VSM (Virtual Shadow Maps) เงานุ่ม ๆ ความละเอียดสูง (เค้าว่าทรง ๆ UE)
• Open World Streaming ซอยโลกเป็นส่วน ๆ แล้วทยอยโหลด (อันนี้ยังหาเอกสารยืนยันชัด ๆ ไม่เจอ มีแต่แหล่งข่าวให้ข้อมูลไว้ และเอกสารบางส่วนที่พูดถึงฟีเจอร์อื่น ๆ ซึ่งเป็นฐานรองรับระบบนี้)
‍ ‍
แล้ว Tuanjie เนี่ย เค้าก็ให้ใช้กันเฉพาะผู้พัฒนาในจีน เรา ๆ ก็ได้แต่นั่งมองตาค้าง บอกกันตรง ๆ ว่าอิจฉามาก
‍ ‍
หลายครั้งที่เข้าไปส่องในคอมมูนิตี้นักพัฒนาในจีนแล้วหนาวขี้ เค้าซัดกันเรื่องเทคนิคโหดมาก อะไรไม่ดี อะไรไม่ได้อย่างใจ ก็รื้อ กางงานวิจัย พัฒนาเครื่องมือมาแก้ปัญหากันโครม ๆ แถมสังคมนักพัฒนาก็ครื้นเครง ใครคุยเรื่องอะไรก็แตกยอดไปคุยต่อกันได้ชนิดเอามาเขียนตำราได้อีกเป็นเล่ม ๆ สบาย
‍ ‍
อาจจะมองโลกผ่านมุมของคนทำงานสายเทคนิค ซึ่งมันก็ไม่ใช่ปัจจัยเดียวที่จะทำให้เกมดีหรือไม่ดี อันนี้เข้าใจดี
‍ ‍
แต่ส่วนตัวเชื่อว่า ถ้าเราลดข้อจำกัดทางเทคนิคได้ มันจะขยายขอบเขตให้ฝั่งออกแบบอัดความคิดสร้างสรรค์ได้เต็มข้อมากขึ้น
‍ ‍
จากที่พอทำอะไรไม่ได้ ฝั่งออกแบบก็ต้องหลบ ต้องเลี่ยง หรือข้ามเรื่องนั้นไป แต่ถ้าฝั่งเทคนิคมีแรงมีกำลังพัฒนาหลังบ้านให้ความต้องการของฝั่งออกแบบเป็นไปได้จริง หรือเปิดโอกาสให้มุมมองทางศิลปะของอาร์ตไดเรคเตอร์เป็นจริงได้มากที่สุด งานมันก็มีโอกาสออกมาดีขึ้นแน่นอน
‍ ‍
หันซ้ายหันขวา ใครจะพอดันหลังให้บ้านเรามีอะไรแบบนี้ได้บ้างหนอ